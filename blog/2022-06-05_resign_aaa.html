<!DOCTYPE html>
<html lang="en">
<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <meta property="og:title" content="การทำงานในบริษัทเกม AAA ในฐานะกราฟิกโปรแกรมเมอร์ และการตัดสินใจลาออก" />
    <meta property="og:type" content="article" />
    <meta property="og:image" content="pics/this_is_fine.png" />
    <link rel="preconnect" href="https://fonts.googleapis.com">
    <link rel="preconnect" href="https://fonts.gstatic.com" crossorigin>
    <link href="https://fonts.googleapis.com/css2?family=Bai+Jamjuree:wght@500;700&display=swap" rel="stylesheet">
    <link href="https://fonts.googleapis.com/css2?family=Kanit:wght@500&display=swap" rel="stylesheet">
</head>
<body>

**การทำงานในบริษัทเกม AAA ในฐานะกราฟิกโปรแกรมเมอร์ และการตัดสินใจลาออก**

2022-06-05

บทความนี้ก็คือบทความต่อจากพาร์ทที่แล้ว [กว่าจะได้เข้าไปเป็นกราฟิกโปรแกรมเมอร์ในบริษัทเกม AAA]("./2022-05-15_path_to_aaa.html")
ผมอยากเขียนให้ครบเพราะว่าตอนโดนถามในรายการ [the level up show](https://www.youtube.com/channel/UCR5coLoU05jD9-7W8FjCACw) มีสองช่วง ช่วงก่อนทำงานและเริ่มทำงานไปแล้ว

ระบบการทำงานในบริษัทเกม AAA จริงแล้วก็ไม่ได้ต่างจากบริษัทเกมอินดี้มาก
พวกเราก็หยิบเกมคู่แข่งมาเล่น เอาพิกเซลมานั่งส่องว่าอิมพลีเมนต์ TAA ออกมาดีมั้ย
จอที่ทำงานดีจนพอกลับมาที่บ้านแล้วจอที่บ้านสีมันดูเพี้ยนๆจนต้องซื้อจอใหม่
แต่ผมคิดว่าเรื่องพวกนี้ไม่ค่อยมีประโยชน์กับคนอ่านเท่าไหร่
ผมเลยคิดว่าน่าจะดีกว่าถ้าหยิบบางโมเมนต์ที่คิดว่ามีประโยชน์และน่าจะเกิดกับเราได้บ้างมาเล่าให้ฟัง

Among Us (ท่ามกลางเรามี imposter อยู่)
===

<img src="pics/this_is_fine.png" alt="">

สำหรับหลายคนการทำเข้างาน AAA ได้ถือว่าเป็นเส้นชัยของการแข่งขันอันยาวนาน
แต่จริงๆแล้วการแข่งขันมันยังไม่จบ
คู่แข่งของคุณก่อนเข้าบริษัทก็คือผู้สัมภาษณ์คนอื่น
แต่คู่แข่งของคุณหลังเข้าบริษัทแล้วก็คือคนที่ผ่านสัมภาษณ์แล้วและนั่งทำงานให้เกมคู่แข่งคุณอยู่
ถ้าคุณทำเกมรถแข่งบนสนามของโซนี่อยู่คุณก็เดาได้ไม่ยากว่าคู่แข่งคือใคร
ของที่คุณเขียนออกมาจะต้องดูดีกว่าและสวยกว่าของคนอืน

ถ้าคุณไม่รู้ว่าคู่แข่งเก่งแค่ไหนก็ประมาณจากเพื่อนร่วมงานเอาก็ได้
ก่อนเข้าไปเป็นส่วนนึงของ Gran Turismo
ผมมั่นใจในตัวเองระดับนึง
แต่หลังผมเข้าไปทำงานได้ไม่นาน
ผมก็เริ่มรู้ว่าคนอื่นๆนั้นจริงๆแล้วก็เคยทำเกมกันมาสามสี่เกมแล้ว 
เช่น ในทีมมีอดีตคนทำกราฟิกไปป์ไลน์ให้เกม Death Stranding และ MGSV
อดีตกราฟิกโปรแกรมเมอร์จาก The Evil Within และเกมในเครือเดียวกัน
อดีตนักวิจัยกราฟิกจาก intel
และผม เดอะ แทรช ผู้พึ่งลาออกมาจากปริญญาเอกและไม่มีประสบการณ์ทำงานในวงการเกม
ผมถามตัวเองซ้ำๆว่าตำแหน่งนี้มันเหมาะสมกับเราแน่เหรอ

พอหยิบไปปรึกษาคนรอบตัวก็มีแต่คนบอกว่าคุณเก่งแล้ว
ถ้าคุณไม่เก่งบริษัทคงไม่รับเข้าไปหรอก
ซึ่งมันก็ไม่ได้ทำให้ผมรู้สึกดีขึ้นเท่าไหร่
เลยรู้แทบจะทันทีว่าอาการมันคล้ายกับโรคของคนเก่งที่เรียกว่า imposter syndrome
หรือคือโรคที่คนเก่งคิดว่าจริงๆแล้วตัวเองเป็นพวกหลอกลวงซักวันจะมีคนจับได้ว่าตัวเองไม่เก่ง

มันเลยมีจักรวาลความเป็นไปได้สองแบบคือ
แบบแรกคือเก่งอยู่แล้วและปล่อยไปเดี๋ยวก็ชิน
ส่วนอีกแบบคืออ่อนหัดจริงและต้องหาความรู้เพิ่มขึ้น
ถ้าต้องตัดสินว่าตัวเองเก่งมั้ยอาจจะตัดสินลำบาก
แต่ถ้าต้องตัดสินว่าจะทำอะไรต่อไประหว่างปล่อยไปกับหาความรู้เพิ่มใครก็คงตอบได้ไม่ยาก

ดังนั้นไม่ว่าผมจะเป็น imposter syndrome มั้ย
การหาว่าตัวเองอ่อนหัดตรงไหนแล้วก็พยายามแก้ไขก็เป็นหนทางที่ไม่มีข้อเสียอะไรเลย

Need for Speed: Underground (ชีวิตต้องการความเร็ว : ภาคใต้ดิน)
===

<img src="pics/pexels-photo-9582590.jpeg" alt="">

ผู้เล่นเกมแข่งรถจะต้องตอบโต้ได้ทันท่วงที
ระยะเวลาตั้งแต่เราเริ่มขยับพวงมาลัยจวบจนเห็นภาพบนหน้าจอจึงต้องสั้นมากๆ
มันทำให้เราตั้งเป้าหมายว่าเกมจะต้องรันได้ 60 เฟรมต่อวินาที หรือ 16 มิลลิวินาที
แต่ Gran Turismo ต้องการทั้งภาพที่สวยและยังต้องคำนวนได้เร็ว

ตามปกติมหาวิทยาลัยจะสอนพื้นฐานวิธีการที่เลือกอัลกอริทึมที่เหมาะกับงาน
แต่มหาวิทยาลัยไม่เคยสอนเราว่าหลังจากเราเลือกมันมาแล้วเราเขียนโปรแกรมยังไงให้มันทำงานได้เร็ว
ด้วยความที่มีเพียงประสบการณ์ด้านวิชาการเป็นหลัก
นี่จึงเป็นจุดอ่อนที่ใหญ่ที่สุดของผม

การที่เราทำให้โปรแกรมคายผลลัพท์ออกมาแบบเดิมโดยที่ใช้เวลาน้อยลงเรียกรวมๆว่า optimization
แต่ปัญหาคือ optimization เป็นศาสตร์ที่ไม่มีใครสอน
ไม่มีคอร์สในยูเดมี่หรือยูทูบมาช่วยชีวิต
ไม่ค่อยมีบทความในเน็ต
ไม่รู้จะเริ่มอ่านที่ไหน
และการที่เดินดุ่มๆเข้าไปขอให้คนอื่นสอนตั้งแต่เริ่มก็ใช่ที่

โชคดีที่ในบริษัทใช้ระบบ pull request
สำหรับคนทั่วๆไปมันคือระบบรีวิวโค้ด
แต่สำหรับผมมันทำให้ผมสามารถเข้าไปดูได้ว่าใครเขียนโค้ดอะไรแก้ปัญหาอะไรไปบ้าง
และคีย์เวิร์ดที่ผมค้นหาว่า pull request อันไหนน่าอ่านคือ 最適化 (saitekika แปลว่า optimization)

ทุกๆเสาร์
ผมจะนั่งอ่านแทบทุก pull request ที่หามาได้ว่า
เค้าทำอะไรให้เร็วขึ้น
เค้าแก้โค้ดส่วนไหน
และทำไมการที่เค้าแก้มันทำให้โปรแกรมทำงานเร็วขึ้น
หากว่าเราไม่เข้าใจจริงๆก็ค่อยไปถามคนเขียน
แน่นอนว่ามันดีกว่าการขอให้เค้าสอน
และยังเป็นการช่วยเตือนสติเค้าด้วยว่าโค้ดที่ยัดเข้าไปมันอ่านไม่รู้เรื่อง

ฝึกตนแบบนี้อยู่หลายเดือน
จนถึงจุดนึงที่ผมคิดว่าจุดอ่อนของผมได้จางลงไปแล้ว
คือตอนหัวหน้าก็บอกว่าอยากให้ระบบเซฟรูปเร็วขึ้น
ผมก็สามารถทำให้มันเร็วขึ้นได้เกือบสองเท่า
(แต่หลังจากตอนนั้นก็ยังคิดว่าตัวเองอ่อนหัดอยู่ดีแล้วก็ไปอุดจุดอ่อนอื่นต่อ)

!!!
    #บ่น

    บางบริษัทคอมเมนต์โค้ดและเอกสารโค้ดไม่มีผลต่ออิมแพคหรือคือการพิจารณาเงินเดือน
    หลายไฟล์ก็จะไม่มีคอมเมนต์เลย
    คนทำซอฟต์แวร์จะรู้ทันทีว่านี่คือปัญหา maintainability
    เพราะวิธีเดียวจะสามารถรู้ได้ว่าโค้ดส่วนนั้นทำงานอย่างไร
    ก็คือการเดินไปถามคนที่เขียนโค้ด
    แต่ถ้าคนเขียนโค้ดคนนั้นลาออก
    โค้ดส่วนนั้นทั้งหมดก็จะกลายเป็น legacy code

    "คอมเมนต์ที่ดีที่สุดของโค้ดคือตัวโค้ดเอง"
    ฟัค ดิส
    ถ้าแทบทุกบรรทัดที่คุณต้องแตะในเกมมันคือสูตรคณิตศาสตร์
    และโดยเฉพาะอย่างยิ่งถ้าชื่อตัวแปรทั้งหมดจะสั้นๆแต่ไม่ได้ใจความ
    ช่วงแรกของการทำงานคุณจะโคตร เฮท มาย ไลฟ์
    ลองจินตนาการว่าต้องเห็นอะไรแบบนี้ทุกวันหลายร้อยบรรทัดไม่ซ้ำกันแล้วเดาว่ามันทำอะไร
    ~~~~~~~
    float3 pvNor = vNor - axis * dot(vNor, axis);
    ~~~~~~~
    ต่อให้คุณไม่เคยเขียนโค้ดก็เดาได้ไม่ยากว่ามันอ่านไม่รู้เรื่อง
    และต่อให้ชื่อตัวแปรเมคเซ้นส์ก็เดาลำบากว่ามันทำอะไร

    เวลาเขียนคอมเมนต์ต้องใส่ "อะไร" (โค้ดนี้มีหน้าที่อะไร) และ "ทำไม" (มีโค้ดนี้ไปทำไม)

Need for Speed: Underground 2 (ชีวิตต้องการความเร็ว : ภาคใต้ดิน 2)
===

<img src="pics/engine-g1cd22bf53_1280.jpg" alt="">

ก่อนเกมจะถูกไรท์ลงแผ่นจริงไม่กี่เดือน
ผมได้รับมอบหมายให้ไปเขียนเอฟเฟกต์มาอย่างหนึ่ง
ผมใช้เวลาเขียนโปรแกรมเป็นเวลาสองอาทิตย์
หัวหน้าพอใจกับผลลัพท์ ผมพอใจกับผลลัพท์
จนกระทั่งหัวหน้าขอให้วัดว่าของที่เขียนมามันใช้เวลาเท่าไหร่
สิ่งที่ผมเขียนมามันใช้เวลา 4 มิลลิวินาที
สำหรับเกมแข่งรถมันคือเวลาชั่วกาลปาวสาน
ถ้าบริษัทจะใช้โปรแกรมที่ผมเขียนไป
เกมจะต้องไม่เรนเดอร์รถ
หัวหน้าผมเลยเดินมาบอกกับผมสั้นๆว่าทำให้เหลือแค่ 1 มิลลิวินาทีซะ

ผมจะต้องทำให้มันเร็วขึ้นอย่างน้อย 4 เท่า
ผมซึ่งคิดว่าตัวเองเก่งขึ้นแล้วก็คิดในใจว่าไม่น่ายาก
ผมอัดความรู้ optimization ที่เรียนมาทั้งหมดลงไป
อาทิตย์แรกผมสามารถทำให้จาก 4 มิลลิวินาทีกลายมาเป็น 2.1 มิลลิวินาที
เลยเอาไปบอกหัวหน้าว่าถ้าหนึ่งอาทิตย์ผมทำให้มันเร็วขึ้นได้เกือบสองเท่า
อาทิตย์ถัดไปก็น่าจะอยู่แถวๆ 1 มิลลิวินาทีแล้ว

มีแต่คนบ้าเท่านั้นที่คิดอย่างนั้น
เพราะโลกแห่งความจริงมันไม่เป็นอย่างนั้น
ถ้าทุกอาทิตย์ที่ผมแก้โปรแกรมมันเร็วขึ้นสองเท่า
เราก็ไม่ต้องซื้อคอมใหม่กันแล้ว
ไม่ว่าผมจะพยายามทำยังไงเวลามันก็ติดอยู่ที่ 2 มิลลิวินาที
เวลาผ่านไปโดยที่ไม่มีความคืบหน้า
และเวลาก่อนเกมถูกไรท์ลงแผ่นเหลือน้อยลงเรื่อยๆ
การที่ไม่รู้ว่าต้องทำยังไงแล้วทำไม่ได้มันสิ้นหวังพอสมควร
ผมพยายามอ่านทุกอย่างที่ขวางหน้า

จนกระทั่งผมไปเจอเอกสารชุดนึงเข้า

มีสิ่งนึงที่ผมข้ามไปไม่เคยอ่านนั่นคือเอกสารบน PlayStation Developer Network
ตอนแรกผมถือทิฐิตัวเองไม่ยอมอ่านเพราะคิดว่ามันน่าจะเขียนแต่อะไรที่ผมรู้อยู่แล้ว
พอผมเปิดเข้าเอกสารมันเขียนถึงสถาปัตยกรรม PS4 และ PS5
บอกถึงขนาดและรายละเอียดปลีกย่อยของฮาร์ดแวร์
บอกว่าตัวแปรอะไรจะบอกว่าที่ทำให้เกมเราช้าลงได้บ้าง
throughput bound, bandwidth bound, memory latency bound ควรจะแก้ยังไง
คำศัพท์ที่คุ้นเคยสมัยเรียนปริญญาตรี cache thrashing, cache snooping, cache spatial locality ไหลเข้ามาแบบไม่หยุดหย่อน
กรณียิบย่อยอย่างตอนไหนที่ควรหรือไม่ควรทำ loop unrolling

เอกสารมันทำให้ผมสามารถเข้าใจว่าอะไรคือตัวการที่ทำให้ช้า
และเราควรจะลองแก้แบบไหน
หลังจากลองผิดลองถูกได้เดือนสองเดือน
ท้ายสุดงานส่วนนี้ที่ผมรับผิดชอบใช้เวลาเพียง 0.8 มิลลิวินาที

คอร์สสถาปัตยกรรมคอมพิวเตอร์ (com sys arch) ระดับปริญญาตรีที่เพื่อนหลายคนบ่นว่าชีวิตนี้ไม่น่าได้ใช้งานกลายมาเป็นพื้นฐานสำคัญที่สุดในการฝ่าวิกฤตครั้งนี้

!!!
    #บ่น

    การที่คุณไม่อัพสกิลพื้นฐานบางอย่างก็เท่ากับว่าคุณยอมทิ้งสกิลที่ลึกขึ้นทั้งยวงออกไป
    มีหลายคนพลาดอะไรง่ายๆอย่างคิดว่าวิชาเลขไม่น่าได้ใช้หรอกตอนทำเกม
    แต่เดี๋ยวพวกเค้าจะไปชนกำแพงเองเพราะทำเกมที่ซับซ้อนขึ้นไม่ได้

    ผมเองก็พลาดคล้ายๆกันมาแล้ว (วิชานั้นคือสถิติศาสตร์และความน่าจะเป็น)
    เป็นบทเรียนผมมาเรียนรู้ทีหลังว่า พื้นฐานสำคัญเสมอ

Satisfactory (โรงงานแห่งความพึงพอใจ)
===

<img src="pics/feedback-g0acdc40bc_1280.jpg" alt="">

คำถามสัมภาษณ์จากรายการ [the level up show](https://www.youtube.com/channel/UCR5coLoU05jD9-7W8FjCACw) อาจจะทำให้ดูเหมือนว่าผมรู้สึกเฉยๆกับการทำเกม

สำหรับผมการทำเกมมันคือการที่มีคนที่ชอบเดินทางคนละแบบแต่มีจุดมุ่งหมายเดียวกันมารวมกัน
เกมที่เสร็จแล้วคือเส้นชัย แต่ระหว่างทางคือการเดินทาง
บางคนอยากออกแบบประสบการณ์การเล่นเกมก็กลายเป็นเกมดีไซเนอร์
บางคนที่ชอบการปั้นโมเดลสามมิติก็กลายเป็นอาร์ติส
ส่วนผมอยากเห็นภาพเสมือนจริงในคอมพิวเตอร์ก็กลายเป็นกราฟิกโปรแกรมเมอร์

วัยเรียนผมยึดติดกับเส้นชัยมากเพราะอยากเห็นผลการสอบ เกรด และคะแนนที่ดี
แต่เมื่อยิ่งเวลาผ่านไปค่อยเข้าสู่วัยทำงานผมก็เริ่มเห็นว่าการเดินทางเป็นสิ่งที่สำคัญกว่า
เราอยู่กับการเดินทางเกือบตลอดเวลาแต่อยู่กับเส้นชัยแค่แปปเดียว
ถ้าเปลี่ยนคำถามเป็นคุณชอบความท้าทายของงานกราฟิกโปรแกรมเมอร์ใน Polyphony Digital มั้ย ผมก็จะตอบว่าใช่อย่างไม่ลังเล (แต่อาจจะไม่ชอบเรื่องติดขัดภาษา)
ต้องขอบคุณบริษัทที่ให้ทำของที่ยากเกินตัวบ่อยๆแต่ก็เชื่อมั่นในตัวเราเสมอว่าเราจะทำได้

อย่างไรก็ดี
การทำเกมบน PS5 ที่เคยคิดว่ามันเป็นเทคโนโลยีใหม่ล่าสุดก็ไม่ได้ทำให้พอใจ
และจากช่วงชีวิตเฉลี่ยของคอนโซลแล้วการอยู่กับเทคโนโลยีนี้ไปอีกเกือบห้าปีอาจจะเป็นเรื่องเลี่ยงไม่ได้
แน่นอนว่าผมไม่อยากรอความฝันที่จะเห็นเกมที่มีภาพเสมือนจริงนานขนาดนั้น
การเดินทางมันคงจะน่าเบื่อไม่น้อย

ผมคิดว่ากราฟิกโปรแกรมเมอร์โชคดีกว่าเกมดีไซเนอร์หรือเกมเพลย์โปรแกรมเมอร์ตรงที่ว่าพื้นที่ที่เราย้ายได้มันกว้างกว่าวงการเกม
ผมเลยตัดสินใจลาออกเปลี่ยนไปทำบริษัทที่เน้นกราฟิกมากขึ้น
ในสายตาผมก็ไม่ได้ต่างอะไรมากเพราะมันคือการเดินทางแบบเดิมๆแต่เปลี่ยนเส้นชัย
แน่นอนว่าทางเดินใหม่ก็อาจจะมีความโลดโผนมากขึ้น
มีความไม่รู้ว่าสิ่งนี้ทำได้หรือไม่ได้
ลุ้นถูกไล่ออกหรือเลย์ออฟบ้างเพราะทำไม่ได้

ผมเคยคิดว่าแพชชั่นของผมคือการทำเกมและพยายามยึดติดกับสิ่งนี้มาก
แต่เป็นช่วงชีวิตที่เริ่มเข้าใจว่าแพชชั่นมันมีชีวิตของมันและมันเปลี่ยนไปพร้อมกับเราอย่างช้าๆ
เราไม่จำเป็นต้องยึดติดว่าเราเกิดมาเพื่อสิ่งนี้และยอมรับได้ว่าวันนึงเราอยากจะลองอย่างอื่น
แต่ก็ไม่ใช่ว่าแพชชั่นเป็นสิ่งไม่ดี
เพราะมันก็พาผมไปได้ไกลกว่าที่คิด
ทำให้กล้าทำอะไรมากขึ้นแม้จะไม่เชื่อมั่นในตัวเอง
และทำให้พบกับสิ่งที่อยากทำอื่นๆ

Gran Turismo (การออกเดินทางครั้งยิ่งใหญ่)
===

<img src="pics/gt7lensflare.jpg" alt="">

ไม่กี่วันก่อนหมดเดือนมกราคม 2022
ผมไปยื่นใบลาออกกับทางสตูดิโอ
หลังจากใบลาออกถูกยื่นไปไม่กี่วัน
ผมก็โดนเรียกเข้าไปคุยแบบส่วนตัวกับผู้จัดการอาวุโส
ผมกลัวโดนต่อว่าเรื่องความไม่กตัญญูต่อบริษัทตามสไตล์บริษัทญี่ปุ่น
หรือกลัวแม้กระทั่งบริษัทจะบังคับให้อยู่ต่อตามช่วงเวลาสูงสุดที่เขียนในสัญญา (อีก 1 เดือน)
ผมทำใจมาล่วงหน้า

เค้าก็เริ่มอธิบายผมว่า
“เราเข้าใจคุณและเราจะสนับสนุนคุณ เพราะเราเชื่อมั่นในการตัดสินใจของคุณอย่างที่เราเชื่อเสมอมา"
เราคุยกันสั้นๆถึงเหตุผลการลาออก
และก่อนการคุยจบลง
"ถ้าคุณอยากกลับมาเมื่อไหร่ก็ให้บอก
คุณรู้อีเมล์ผมใช่มั้ย”

จากตอนแรกที่ผมเตรียมมารับแรงกระแทก
วันนั้นแปรเปลี่ยนเป็นวันที่เศร้าอย่างบอกไม่ถูก
เป็นวันที่ผมเสร็จงานเร็วที่สุด
ผมออกมายืนมองบริษัทเป็นครั้งสุดท้ายเพราะเป็นไปได้ว่าหลังผมออกจากญี่ปุ่นไปแล้วผมจะไม่มีโอกาสได้เห็นมันอีก
ผมถือโอกาสหยิบเพลงที่นั่งฟังที่บริษัทบ่อยๆขึ้นมาเปิด
(Daiki Kasho - All My Life ด้านล่าง)

ความฝันของเด็กมัธยมปลายที่พูดภาษาอังกฤษไม่ได้
การเรียนคอมพิวเตอร์กราฟิกครั้งแรก
อีเมล์แนะนำตัวที่ส่งไปถึง Polyphony Digital
ไม่เคยคิดว่าตัวเองจะมาได้ไกลถึงขนาดนี้
ผมอยากย้อนกลับเวลากลับไปเล่าให้ตัวเองสมัยมัธยมปลายที่คิดว่าทุกอย่างเป็นไปไม่ได้ว่าตอนจบของซีซั่นแรกมันเป็นยังไง
และตอนจบมันก็ดีนะ

เริ่มยังไงไม่สำคัญแต่ตอนจบประทับใจ

ในวินาทีนั้นที่หน้าบริษัทผมไม่สามารถกลั้นความตื้นตันใจได้

![Cause I know that I'll prove myself. In the end, I will be standing here](https://www.youtube.com/watch?v=RaEaQl6eocI)

สรุป
===

สิ่งที่ผมได้เรียนจากการทำงานในฐานะกราฟิกโปรแกรมเมอร์ที่ Polyphony Digital
ผมคิดว่าน่าจะไม่มีอะไรสรุปได้ดีไปกว่าบทพูดขอบคุณที่ผมกล่าวกับเพื่อนร่วมทีมกราฟิกในวันสุดท้ายของการทำงาน

------

数年前 Gran Turismo がなぜこんなにきれいなのか、
気になっていました。
だからPDIに入ってそのやり方を勉強したかった。
そして分かったのは、エンジニアの皆さんは全員自分の好きなことをやって、
そして高いクオリティーを目標にたくさん頑張っていることです。
皆さん賢いだけではなく、
優しくていつも私を助けてくれました。

PDIでは成功に近道はないことを学びました。
そして謙虚さともっと細かいところへの注意を学びました。
ここで学んだことすべてをこれからの人生に使います。
皆さんは私の人生の一部です。
本当にありがとうございました。

------

หลายปีก่อน
ผมเคยสงสัยว่าทำไม Gran Turismo ถึงเป็นเกมที่สวยงาม
ผมเลยอยากเข้ามาเป็นส่วนหนึ่งของ PDI
หวังว่าจะได้เรียนรู้ความลับที่ผมไม่เคยรู้
แต่เมื่อผมทำงานได้สักพักหนึ่งผมก็สังเกตว่าวิศวกรทุกคนรักงานที่ตัวเองทำ
ยอมทำงานหนัก
และทุ่มเทเพื่อคุณภาพที่สูงยิ่งขึ้นเสมอ
ที่สำคัญทุกคนยังมีความเอาใจใส่

สิ่งที่ผมค้นพบคือทางลัดไม่มีอยู่จริง
ผมเรียนรู้ที่จะใส่ใจในรายละเอียด
ผมเรียนรู้ความอ่อนน้อมถ่อมตน
ผมจะเก็บบทเรียนทั้งหมดนี้ไว้ทุกที่ที่ผมไป
ขอบคุณทุกคนมากที่เข้ามาเป็นส่วนหนึ่งของชีวิตผม
ขอบคุณสำหรับทุกสิ่งจริงๆ

------







!!!
    #บ่น


    พออ่านทั้งบทความที่แล้วและบทความนี้อาจจะรู้สึกว่าทำไมชีวิตผู้เขียนมันวิกฤตเยอะจัง
    คือชีวิตผมไม่ได้มีวิกฤตเยอะขนาดนั้น
    ชีวิตปกติผมก็เหมือนทุกๆคนร้อยละเก้าสิบก็คือนั่งเปื่อย ดูหนัง เขียนโปรแกรมไร้สาระ เล่นเกมวนไป
    แต่ถ้าเราใช้ชีวิตมาหลายปีมันย่อมต้องมีเรื่องสนุกๆที่หยิบมาพูดได้บ้าง

    ผมอยากจะรับแอดเฟสบุ๊กคนที่แอดมาทุกคนนะแต่ว่าผมอยากให้เราเคยคุยกันมาบ้างก่อน
    ตัวจริงผมก็เป็นตัวนู้บๆเดินมั่วๆในแมพแคนาดาแล้วก็แชร์อะไรไร้สาระ
    ผมกลัวคนอ่านเมื่อสัมผัสถึงตัวจริงก็จะมีอคติต่อบทความซะงั้น

    และแน่นอนว่ามุมมองของแต่ละคนคงไม่เหมือนกัน
    ผมเองก็ยังผ่านมาได้แค่ครึ่งทาง
    เป็นไปได้ว่าครึ่งหลังอาจจะมีอะไรทำให้ผมเปลี่ยนแนวคิดก็ได้
    อย่างการยึดติดกับเส้นชัยก็อาจจะไม่ใช่เรื่องแปลกอะไร
    อย่าไปเชื่อบทความในอินเตอร์เน็ตมาก

    ท้ายสุดสกิลผมก็วนอยู่แถวนี้ สักวันผมอาจจะกลับไปทำเกมก็ได้

<small>

Pictures are taken by the following photographers:

1. "This is fine meme" - KC Green's webcomic
2. "Audi Quattro" - Leif Bergerson
3. "Engine" - Mike B
4. Gran Turismo 7 Opening Movie
</small>


<iframe class="fbbanner" src="https://www.facebook.com/plugins/page.php?href=https%3A%2F%2Fwww.facebook.com%2Fdevtildie%2F&tabs&width=340&height=130&small_header=false&adapt_container_width=true&hide_cover=false&show_facepile=true&appId=621489091282986" width="340" height="130" style="border:none;overflow:hidden" scrolling="no" frameborder="0" allowfullscreen="true" allow="autoplay; clipboard-write; encrypted-media; picture-in-picture; web-share"></iframe>

</body>
<link rel="stylesheet" href="blog.css">
<script> window.markdeepOptions = {tocStyle: 'short'}; </script>
<script src="js/markdeep.min.js?"></script>
<!-- <script src="https://casual-effects.com/markdeep/latest/markdeep.min.js?"></script> -->
</html>